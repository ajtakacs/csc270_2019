CitableNode(urn:cts:fuTexts:gardonyi.aLathatatlanEmber.fu2019:LXI.1,A zsákmányos szekerek ott álltak százával, hosszú sorban a főutczán, a téren s a király udvarán. Az írószoba előtt nagy halmokba volt hányva az a zsákmány, a mit lovon, öszvéren és tevén göngyölegekben hoztak el. Többnyire szőnyegek voltak s különféle kelmék.)
CitableNode(urn:cts:fuTexts:gardonyi.aLathatatlanEmber.fu2019:LXI.2,Azokat kellett egyenkint fölbontani s fölírni.)
CitableNode(urn:cts:fuTexts:gardonyi.aLathatatlanEmber.fu2019:LXI.3,Hetekig tartó munka s unalmas. Hogy mégis nem váltam öngyilkossá, azt a várakozás tette: miképpen szabadítanak föl a rabságtól? Aztán, gondoltam, vasárnaponkint át is mehetek látogatóba Csáthékhoz, persze csak a cselédek és a rabok közé, és így, ha nem is leszek már a házhoz tartozó, láthatom néha az én bálványképemet.)
CitableNode(urn:cts:fuTexts:gardonyi.aLathatatlanEmber.fu2019:LXI.4,De szomorú voltam én végtelenül.)
CitableNode(urn:cts:fuTexts:gardonyi.aLathatatlanEmber.fu2019:LXI.5,A szekerek fölbontásánál valami húsz becsüs is volt. Azok mondták meg mindenről, hogy mi mennyit ér. A széles tornáczon tíz csoportban dolgoztunk. A rabok bontogatták a zsákmányt, a becsüsök egy pillantással megbecsülték. Nekünk csak föl kellett írnunk s meg kellett számoznunk a tárgyat s utána tenni az értéket.)
CitableNode(urn:cts:fuTexts:gardonyi.aLathatatlanEmber.fu2019:LXI.6,Minthogy a római pénzek forogtak leginkább Atilla országában, mindent szolidusban írtunk. A szolidus a legkisebb arany. A hunok így mondták: _zsoldos_.)
CitableNode(urn:cts:fuTexts:gardonyi.aLathatatlanEmber.fu2019:LXI.7,Mikor már minden föl lesz írva, szétosztjuk a zsákmányt a seregben. Kire hány szolidus esik, tartozik elfogadni. A vezérek, zoltánok és csapatvezetők tíz-tíz részt kapnak. Ugyanannyit kapnak azok özvegyei, a kik a hadjáratból nem tértek vissza. A közrendi harczosok annyi részt szoktak kapni, a hány fejet vágtak, most azonban, hogy csata nem volt, csak egy részt kaptak. A kik az ostromokban kitüntették magukat, még ott megkapták pénzben a jutalmukat.)
CitableNode(urn:cts:fuTexts:gardonyi.aLathatatlanEmber.fu2019:LXI.8,A rabokat is csakúgy fölírtuk és megszámoztuk, mint az értéktárgyakat. Az előkelő rabokat persze még a helyszinén maguk mellé szedték a hun előkelők.)
CitableNode(urn:cts:fuTexts:gardonyi.aLathatatlanEmber.fu2019:LXI.9,Soha életemben nem nevettem annyit, mint abban a szomorú munkámban és szomorú állapotomban, A becsüsök mindent rosszul becsültek meg. Így például egy ládából értékes kamea-gyűjtemény fordult ki. Csigahéj-faragványok voltak és oly művészi munkák, hogy némelyiken esztendeig is dolgozhatott a művész, s talán bele is vakult.)
CitableNode(urn:cts:fuTexts:gardonyi.aLathatatlanEmber.fu2019:LXI.10,Nézik a becsüsök, aztán Turzó főbecsüs diktálta:)
CitableNode(urn:cts:fuTexts:gardonyi.aLathatatlanEmber.fu2019:LXI.11,– Bindönféle fületlen gombok, valabi rúzsaszínű kőbül valók, köntösre alkalbasak. Tizenkint egy zsódos.)
CitableNode(urn:cts:fuTexts:gardonyi.aLathatatlanEmber.fu2019:LXI.12,Volt valami négyszáz.)
CitableNode(urn:cts:fuTexts:gardonyi.aLathatatlanEmber.fu2019:LXI.13,Utána mindjárt szinházi álarczokat vettek elő.)
CitableNode(urn:cts:fuTexts:gardonyi.aLathatatlanEmber.fu2019:LXI.14,Turzó becsüs fölemel egyet, és diktálja:)
CitableNode(urn:cts:fuTexts:gardonyi.aLathatatlanEmber.fu2019:LXI.15,– Háborúba való ördögpofa, az ellenség rébítésére alkalbatos, értéke tíz zsódos.)
CitableNode(urn:cts:fuTexts:gardonyi.aLathatatlanEmber.fu2019:LXI.16,Énbelőlem kitör a nevetés. Az írnoktársaim szintén megértik, mit nevetek, mert hiszen felében római és görög eredetű emberek, – ők is lecsapják a tollat és kaczagnak.)
CitableNode(urn:cts:fuTexts:gardonyi.aLathatatlanEmber.fu2019:LXI.17,A vén Turzó dühösen pislog ránk. Egyszercsak kirántja a kardját és így rikolt:)
CitableNode(urn:cts:fuTexts:gardonyi.aLathatatlanEmber.fu2019:LXI.18,– Azt a fehérpofájú tengöri férög teröbtésit az apátoknak, engöb nevettök-é ki, kutyák?)
CitableNode(urn:cts:fuTexts:gardonyi.aLathatatlanEmber.fu2019:LXI.19,Ha a többi becsüs le nem fogja, bizony közénk vág az öreg.)
CitableNode(urn:cts:fuTexts:gardonyi.aLathatatlanEmber.fu2019:LXI.20,És ebben a dulakodásban belép Atilla a tornáczra.)
CitableNode(urn:cts:fuTexts:gardonyi.aLathatatlanEmber.fu2019:LXI.21,– Mi az? – kérdezi a szemét végigfuttatva a társaságon.)
CitableNode(urn:cts:fuTexts:gardonyi.aLathatatlanEmber.fu2019:LXI.22,– Urab, – mondja Turzó mérgesvörösen, – ezek a hitvány rabok… De föl köllene kötni egyet példaképpen.)
CitableNode(urn:cts:fuTexts:gardonyi.aLathatatlanEmber.fu2019:LXI.23,Atilla kérdőn néz reánk.)
CitableNode(urn:cts:fuTexts:gardonyi.aLathatatlanEmber.fu2019:LXI.24,Az írnokok reszketve hallgatnak.)
CitableNode(urn:cts:fuTexts:gardonyi.aLathatatlanEmber.fu2019:LXI.25,Végre én szólok:)
CitableNode(urn:cts:fuTexts:gardonyi.aLathatatlanEmber.fu2019:LXI.26,– Felséges uram, értékes kameák vannak itt, a melyek megérnek egy kis országot, és Turzó főbecsüs úr néminemű fületlen gomboknak értékeli; iratja tízével egy szolidusra.)
CitableNode(urn:cts:fuTexts:gardonyi.aLathatatlanEmber.fu2019:LXI.27,Azzal, hogy már magam is bosszus voltam, belemarkolok a kameákba, s tartom a király elé.)
CitableNode(urn:cts:fuTexts:gardonyi.aLathatatlanEmber.fu2019:LXI.28,– Győződjél meg magad, felséges uram. Ime, csak találomra markoltam belé, s itt van egy Vénusz-kép, a mint Vénusz kiemelkedik a tenger habjaiból. Micsoda remek finomságú faragvány ez! Még a hullámok habja is ki van faragva. S a gyönyörű testen csak éppen hogy az erek nem látszanak! Hiszen ez királyi koronába való ékesség!)
CitableNode(urn:cts:fuTexts:gardonyi.aLathatatlanEmber.fu2019:LXI.29,Atilla a kezébe veszi a kameát és nézi figyelmesen, azután így szólt:)
CitableNode(urn:cts:fuTexts:gardonyi.aLathatatlanEmber.fu2019:LXI.30,– Ezeket a kameákat vigyétek az én kincstáramba. Te… hogy is hívnak?)
CitableNode(urn:cts:fuTexts:gardonyi.aLathatatlanEmber.fu2019:LXI.31,– Zéta, uram.)
CitableNode(urn:cts:fuTexts:gardonyi.aLathatatlanEmber.fu2019:LXI.32,– Te, Zéta, segíts a becsüs uraknak az ilyen értékek megítélésében. A mi kiváló, azt én magamhoz váltom. Te öreg Turzó meg, hogyha valaki kinevet, kardoddal tanítsd meg, hogy az ősz fejet tisztelje a fiatal.)
CitableNode(urn:cts:fuTexts:gardonyi.aLathatatlanEmber.fu2019:LXI.33,– A holló ögye bög, – dörmögte az öreg, – iszen közéjök is vágtab volna, haneb lefogták a karobat.)
CitableNode(urn:cts:fuTexts:gardonyi.aLathatatlanEmber.fu2019:LXI.34,Az öreget aztán kibékítettem:)
CitableNode(urn:cts:fuTexts:gardonyi.aLathatatlanEmber.fu2019:LXI.35,– Lásd, Turzó uram, – mondottam, – nincs olyan ember a világon, a ki mindent érthetne. Te soha efféléket nem láttál, hát akármilyen okos ember vagy is, nem értékelheted kellőképpen.)
CitableNode(urn:cts:fuTexts:gardonyi.aLathatatlanEmber.fu2019:LXI.36,– Persze, hogy úgy van, – felelt az öreg, – de azért neb türöb, hogy bárki is nevessön!)
CitableNode(urn:cts:fuTexts:gardonyi.aLathatatlanEmber.fu2019:LXI.37,Egy esős napon nem dolgoztunk. Délután átmentem Csáthékhoz. Olyankor a rabok és cselédek ott is tétlenkedtek. A fölpuhult földben nem láttam az Emőke lova lábanyomát.)
CitableNode(urn:cts:fuTexts:gardonyi.aLathatatlanEmber.fu2019:LXI.38,Otthon is volt. Az ablakból meglátott, hogy odamegyek. Fölhivatott.)
CitableNode(urn:cts:fuTexts:gardonyi.aLathatatlanEmber.fu2019:LXI.39,Atilla helyettem egy asszonyt ajándékozott Csáthnak. Az asszony előkelő milanói patriczius felesége. Menekülés közben fogták el. Várhattak érte jó váltságdíjat.)
CitableNode(urn:cts:fuTexts:gardonyi.aLathatatlanEmber.fu2019:LXI.40,Azért szólítottak föl, hogy írjak levelet a patricziusné családjának.)
CitableNode(urn:cts:fuTexts:gardonyi.aLathatatlanEmber.fu2019:LXI.41,Szivesen.)
CitableNode(urn:cts:fuTexts:gardonyi.aLathatatlanEmber.fu2019:LXI.42,A házban nem volt írószer: át kellett futtatni egy szolgát a királyi íróházba. Azalatt én ott ültem az ajtó mellett Csáthéknál és azon tünődtem: beszélhetek-e négyszemközt Emőkével?)
CitableNode(urn:cts:fuTexts:gardonyi.aLathatatlanEmber.fu2019:LXI.43,A gazda nem volt otthon, Csáthné is látogatóban járt valahol a nagyobb fiával. Csak hárman voltunk a szobában s olykor Dsidsia.)
CitableNode(urn:cts:fuTexts:gardonyi.aLathatatlanEmber.fu2019:LXI.44,Megszólítottam a rabnőt: kérdeztem, hogy mit írjak?)
CitableNode(urn:cts:fuTexts:gardonyi.aLathatatlanEmber.fu2019:LXI.45,– Száz font aranyat kérnek értem, – felelte a nő sírva. – De honnan fizethet ennyit az én uram, hiszen földúlták mindenünket! A palotánkban nem hagytak egy párnát se!)
CitableNode(urn:cts:fuTexts:gardonyi.aLathatatlanEmber.fu2019:LXI.46,Kissé hervadt, füstös arczú hölgy volt az a rab. Örökké könnyezett, s épp ezért nem lehetett tudni, hogy szép volt-e valamikor? Dsidsia tudott vele beszélni, s tolmácsolta a házban az asszony szavát. Nem volt neki rossz sorsa, mert csak ruhát varrattak vele, de azért mégis folyton pityergett.)
CitableNode(urn:cts:fuTexts:gardonyi.aLathatatlanEmber.fu2019:LXI.47,– Asszonyom, – mondottam neki, – hálálkodj az Istennek, hogy ilyen házba kerültél. Másutt talán tehenek mellé zártak volna, vagy kis gyermeket kellene dajkálnod. Mert tudd meg, hogy minél több váltságot várnak a rabért, annál nehezebb munkára sanyarítják.)
CitableNode(urn:cts:fuTexts:gardonyi.aLathatatlanEmber.fu2019:LXI.48,– Akkor vízbe vetném magamat, – felelte az asszony.)
CitableNode(urn:cts:fuTexts:gardonyi.aLathatatlanEmber.fu2019:LXI.49,És gyalázta, átkozta a hunokat.)
CitableNode(urn:cts:fuTexts:gardonyi.aLathatatlanEmber.fu2019:LXI.50,Hallgattam türelmesen.)
CitableNode(urn:cts:fuTexts:gardonyi.aLathatatlanEmber.fu2019:LXI.51,– Asszonyom, – szóltam aztán, – nincs igazad. Mert a te kincseid épp olyan szerzemények, mint ezekéi, csakhogy korábbiak. Mikor még a hunok nem voltak a történelem szinpadán, a rómaiak és görögök éppen így cselekedtek. Nem kirabolta-e Nagy Sándor Perzsiát, Egyptomot? Nem kirabolta-e Juliusz Cézár egész Európát? Most a hunoknak áll a világ, aztán megint fordul az idő kereke, s a hunok kezéből más nép ragadja el a kincseket.)
CitableNode(urn:cts:fuTexts:gardonyi.aLathatatlanEmber.fu2019:LXI.52,– De csak engem ne bántottak volna, – sírta az asszony.)
CitableNode(urn:cts:fuTexts:gardonyi.aLathatatlanEmber.fu2019:LXI.53,Ebből megértettem, hogy asszonynépre kár rávesztegetni a história tanulságait.)
CitableNode(urn:cts:fuTexts:gardonyi.aLathatatlanEmber.fu2019:LXI.54,Megírtam a levelet, a hogyan diktálta, és szép betűket írtam, mert Emőke ott ült velem szemben és nézte az írásomat.)
CitableNode(urn:cts:fuTexts:gardonyi.aLathatatlanEmber.fu2019:LXI.55,Ekközben csend volt, csak a tollam perczegett.)
CitableNode(urn:cts:fuTexts:gardonyi.aLathatatlanEmber.fu2019:LXI.56,S e csendben megszólal Emőke halkan, álmatagon:)
CitableNode(urn:cts:fuTexts:gardonyi.aLathatatlanEmber.fu2019:LXI.57,– Hogy vagy odaát?)
CitableNode(urn:cts:fuTexts:gardonyi.aLathatatlanEmber.fu2019:LXI.58,– Kérdezheted-e? – feleltem hálás tekintettel.)
CitableNode(urn:cts:fuTexts:gardonyi.aLathatatlanEmber.fu2019:LXI.59,Aztán sóhajtva mondtam ismét:)
CitableNode(urn:cts:fuTexts:gardonyi.aLathatatlanEmber.fu2019:LXI.60,– Az én sorsom olyan, mint a felhős őszi nap. Csak addig élek én, kisasszonyom, a meddig te leány vagy.)
CitableNode(urn:cts:fuTexts:gardonyi.aLathatatlanEmber.fu2019:LXI.61,– Azt hiszem, sokáig élsz.)
CitableNode(urn:cts:fuTexts:gardonyi.aLathatatlanEmber.fu2019:LXI.62,Ránéztem. Az arcza mélázó volt. Isten tudja, mire gondolt?)
CitableNode(urn:cts:fuTexts:gardonyi.aLathatatlanEmber.fu2019:LXI.63,Néhány percz mulva ismét kérdezett:)
CitableNode(urn:cts:fuTexts:gardonyi.aLathatatlanEmber.fu2019:LXI.64,– Látod Atillát gyakran?)
CitableNode(urn:cts:fuTexts:gardonyi.aLathatatlanEmber.fu2019:LXI.65,– Látom. Tegnap beszélt is velem.)
CitableNode(urn:cts:fuTexts:gardonyi.aLathatatlanEmber.fu2019:LXI.66,– Beszélt? Mit beszéltetek?)
CitableNode(urn:cts:fuTexts:gardonyi.aLathatatlanEmber.fu2019:LXI.67,S az arcza megélénkült. Szeme várakozással tapadt a szememre. Oh, de bűbájos szeme volt annak a leánynak: csupa titok és csupa zene.)
CitableNode(urn:cts:fuTexts:gardonyi.aLathatatlanEmber.fu2019:LXI.68,Elmondtam neki, hogy mi történt a tornáczon.)
CitableNode(urn:cts:fuTexts:gardonyi.aLathatatlanEmber.fu2019:LXI.69,Aztán azt mondtam a végén:)
CitableNode(urn:cts:fuTexts:gardonyi.aLathatatlanEmber.fu2019:LXI.70,– Mióta nem láttam Atillát, őszülni kezd az az ember. A szakállában fehér szálak vannak. Meglásd kisasszonyom: három év mulva öreg ember lesz.)
CitableNode(urn:cts:fuTexts:gardonyi.aLathatatlanEmber.fu2019:LXI.71,– Soha! – felelte bűbájos mosolylyal. – Ha olyan fehér lesz is, mint a galamb. Atilla mindig fiatal marad. Olyan ő, mint a fűben járó görög istenek; olyan, mint Áresz, a ki leszállt a felhőkből és pánczélt öltve, küzdött a hadakban. Nem látod-e a szemében azt az erőt, a melyhez hasonló más ember szemében nincsen! Ha haragszik, mindenkit félelem fog el. Ha mosolyog, földerül az egész világ.)
CitableNode(urn:cts:fuTexts:gardonyi.aLathatatlanEmber.fu2019:LXI.72,Nem szóltam rá semmit, csak írtam tovább. Hozzá voltam szokva, hogy Atillát istenítik. Ma király, holnap por, – gondoltam. Ha nem akad egy ilyen magamfajta rab, a ki véletlenül följegyzi a nevét, elfújja a szél minden dicsőségével együtt, s ezer év mulva itt a Tisza síkságán azt se tudják majd megmondani, hol az a gödör, a melybe világrengető hatalmával együtt eltemették.)
CitableNode(urn:cts:fuTexts:gardonyi.aLathatatlanEmber.fu2019:LXI.73,Attól fogva majdnem minden héten átmentem Csáthékhoz. A patricziusné egyik levelet a másik után eresztette a hazájába. Írt minden rokonának. Egyszer írt a pápának is. Volt úgy, hogy kifelejtett valamit a levélből, s másnap este ismét át kellett mennem, vagy ha nem mehettem, akkor a következő estén.)
CitableNode(urn:cts:fuTexts:gardonyi.aLathatatlanEmber.fu2019:LXI.74,A leveleket a jövő-menő követek hordták. Majdnem minden héten jött-ment a követség. Részint az elfogott előkelők váltságát hozták, részint a császártól, részint a pápától hoztak levelet, adót, ajándékokat.)
CitableNode(urn:cts:fuTexts:gardonyi.aLathatatlanEmber.fu2019:LXI.75,Atilla éles szeme csakhamar fölismerte bennem a használható embert. Ahányszor követ jött, engem is hivatott. Ott álltam Ruszti mellett és Konstantinosz mellett. Tolmácsoltam, véleményt mondottam. Néhány hét mulva azt látom, hogy nemcsak a rabszolgák közt vagyok az első, hanem a szabad írnokok között is.)
CitableNode(urn:cts:fuTexts:gardonyi.aLathatatlanEmber.fu2019:LXI.76,Az boldog időszak volt az életemben. Mindenki azt jósolta, hogy egy napon Atilla felszabadít és vagyont ad. Gazdag és hatalmas leszek, mint Oresztesz, a ki szintén rongyos rabszolga volt, olyan, mint én, s hogy kevélykedik a hun mágnások között!)
CitableNode(urn:cts:fuTexts:gardonyi.aLathatatlanEmber.fu2019:LXI.77,Csáthékhoz rendesen este hivattak, mikor Atilla a vacsoránál ült s a hunjaival és királyaival dőzsölt. Olyankor mindig el kellett mondanom Emőkének, hogy Atilla mit csinál. Ha szépet mondtam Atilláról, látszott az arczán a megelégedés. Olyankor a kezét nyújtotta és azt mondta:)
CitableNode(urn:cts:fuTexts:gardonyi.aLathatatlanEmber.fu2019:LXI.78,– Megcsókolhatod.)
CitableNode(urn:cts:fuTexts:gardonyi.aLathatatlanEmber.fu2019:LXI.79,A patricziusné látva, hogy én milyen kitüntetésnek tartom a kéznyújtást, egyszer nagylelkűen szintén kezet nyújtott. Azon aztán könnyezésig nevettünk.)
CitableNode(urn:cts:fuTexts:gardonyi.aLathatatlanEmber.fu2019:LXI.80,Azonban négyszemközt nem beszélhettem Emőkével. Mindig ott volt a szobában az anyja is, vagy Dsidsia, vagy más nőcseléd. Meg kellett elégednem azzal, hogy látom őt és hallhatom szavának édes zenéjét.)
CitableNode(urn:cts:fuTexts:gardonyi.aLathatatlanEmber.fu2019:LXI.81,Elmenetelemkor többnyire Dsidsia kisért le a lépcsőn. Levilágított és bezárta az ajtót.)
CitableNode(urn:cts:fuTexts:gardonyi.aLathatatlanEmber.fu2019:LXI.82,Mindig zúgó szívvel váltam el Emőkétől. Mert mikor jóéjszakát mondtam, sorra kezet csókoltam nekik, – már a patricziusnénak is, – s olyankor magammal vittem Emőke finom kis kezének a melegét.)
CitableNode(urn:cts:fuTexts:gardonyi.aLathatatlanEmber.fu2019:LXI.83,Hát annyira meg voltam kábulva, hogy már a lépcsőn nem is szóltam Dsidsiának, csak a mikor ő jóéjszakát mondott, akkor ocsudtam föl.)
CitableNode(urn:cts:fuTexts:gardonyi.aLathatatlanEmber.fu2019:LXI.84,Egyszer aztán megszólított:)
CitableNode(urn:cts:fuTexts:gardonyi.aLathatatlanEmber.fu2019:LXI.85,– Zéta, te mindenkivel kezet szorítasz, mikor elmégy, csak nekem fordítasz hátat.)
CitableNode(urn:cts:fuTexts:gardonyi.aLathatatlanEmber.fu2019:LXI.86,És ezt oly búsan mondta, hogy elmosolyodtam:)
CitableNode(urn:cts:fuTexts:gardonyi.aLathatatlanEmber.fu2019:LXI.87,– Bocsáss meg: nem szándékosság, csak szórakozottság.)
CitableNode(urn:cts:fuTexts:gardonyi.aLathatatlanEmber.fu2019:LXI.88,És akkor kezet nyújtottam neki.)
