CitableNode(urn:cts:fuTexts:gardonyi.aLathatatlanEmber.fu2019:LXIV.1,A tavasz abban az évben korán érkezett.)
CitableNode(urn:cts:fuTexts:gardonyi.aLathatatlanEmber.fu2019:LXIV.2,Már február végén kéklett a hun leányok hajában az ibolya és zöld volt a mező. A szövetséges hadaktól napról-napra jött az értesítés, hogy megindultak s hogy az Alduna mellett várják Atillát.)
CitableNode(urn:cts:fuTexts:gardonyi.aLathatatlanEmber.fu2019:LXIV.3,Talán még nagyobb népsokaság jelentkezett, mint a nyugoti hadjáratra. Atilla csillaga magasan állt. A katalauni csata után senkise kételkedett többé, hogy az övé az egész világ.)
CitableNode(urn:cts:fuTexts:gardonyi.aLathatatlanEmber.fu2019:LXIV.4,Hallottuk, hogy Marcziánusz is meg van rémülve. Bizonyosra vártuk, hogy tálczán hozza Atilla elé a koronáját. Mit is tehetne mást? Van-e olyan király ezen a földön, a kinek a nyakára Atilla rá nem tapod?)
CitableNode(urn:cts:fuTexts:gardonyi.aLathatatlanEmber.fu2019:LXIV.5,Az íróházban már arról is beszélgettünk, hogy Atilla Konstantinápolyba teszi át a székét. Márványpalota illik a világ urának, s tengerparti kőváros a hatalmas hun népnek.)
CitableNode(urn:cts:fuTexts:gardonyi.aLathatatlanEmber.fu2019:LXIV.6,Már csak az volt hátra, hogy meglegyen a nászünnep. Atilla talán már másnap indul s magával viszi az új asszonyt is.)
CitableNode(urn:cts:fuTexts:gardonyi.aLathatatlanEmber.fu2019:LXIV.7,Hát egy tavaszi napon az is megvolt.)
CitableNode(urn:cts:fuTexts:gardonyi.aLathatatlanEmber.fu2019:LXIV.8,A pap délben áldotta meg őket. A főtéren rengeteg máglya égett. Fehér lovat áldoztak és zsákszámra öntötték a tűzre a tömjént. A város virággal volt tele. A téreken ökröket sütöttek. Mindenfelé szólt a zene, pengett a sarkantyú és daloltak a lantosok.)
CitableNode(urn:cts:fuTexts:gardonyi.aLathatatlanEmber.fu2019:LXIV.9,Atilla palotájába ezer vendég volt hivatalos. A főterem arra az alkalomra új díszt öltött. Terjedelmes szőnyegek takarták a falakat és az oszlopokat. A terem szögleteiben márványból faragott szobrok fehérlettek. Azokat mind a római városokból hozták. Oldalt nagy arany és ezüst kandeláberek. Az asztalon ezer teríték, csupa ezüst és arany, hogy az ember szeme káprázott belé. A terem közepén lánczon egy faragott hordó függött, a római pápa ajándéka. A legrégibb _lacrimae Christi_ volt annak a tartalma.)
CitableNode(urn:cts:fuTexts:gardonyi.aLathatatlanEmber.fu2019:LXIV.10,Míg bent a lakoma tartott, künn a hadigyakorlótéren versenyfuttatást rendeztek a hunok. Más helyen kötéltánczosok, avszon komédiások, alán késhányók, görög csepűrágók mulattatták a népet. A palota előtt való téren Czerkó egy seprűn lovagolva utánozta a főurakat: nagyhasú Eszlászt, a mint poczakját feszítve töttyög a paripán; Csáthot, a mint a bajuszát huzogatva kevélykedik; bikafejű Mácsát, a mint a fejét lógatva részegen lovagol; Urkont, a mint nagy macskaszemeit meregetve kiáltja: Előre! Vissza!)
CitableNode(urn:cts:fuTexts:gardonyi.aLathatatlanEmber.fu2019:LXIV.11,A nép sokat nevetett s maguk a kigúnyoltak is nevettek. Az öröm zengett-bongott mindenütt Atilla városában.)
CitableNode(urn:cts:fuTexts:gardonyi.aLathatatlanEmber.fu2019:LXIV.12,Aztán mikor előhomályzott az est, a fáklyák százezre gyulladt ki a földön. A nép odagyűlt Atilla palotája elé s látni kivánta a királyt.)
CitableNode(urn:cts:fuTexts:gardonyi.aLathatatlanEmber.fu2019:LXIV.13,A király meg is jelent a palota erkélyén a fehérbe öltözött koszorúsfejű új asszonynyal együtt. A nép egetrázó örömkiáltással fogadta őket. A férfiak a süvegüket rázták, a nők a kendőjüket lebegtették. A boldogság mámora piroslott minden arczon.)
CitableNode(urn:cts:fuTexts:gardonyi.aLathatatlanEmber.fu2019:LXIV.14,Én, a ki nyugodt szemmel tudok nézni minden izgalmat, azon este nem tudtam föléje emelkedni a sokaság érzésének. Magam is tartottam egy szurokfáklyát és üvöltöttem a hunokkal:)
CitableNode(urn:cts:fuTexts:gardonyi.aLathatatlanEmber.fu2019:LXIV.15,– Éljen Atilla! Éljen!)
CitableNode(urn:cts:fuTexts:gardonyi.aLathatatlanEmber.fu2019:LXIV.16,Már nem a barbár vezért láttam benne, hanem az én szerencsém tartóját, az én éltető napomat, az én örökös királyomat.)
CitableNode(urn:cts:fuTexts:gardonyi.aLathatatlanEmber.fu2019:LXIV.17,A nép aztán, hogy Atilla visszavonult, apró csapatokra oszladozva mulatott tovább. Én Csáthék elé mentem, a hol itáliai énekesek és kvád tánczosok gyönyörködtették a népet.)
CitableNode(urn:cts:fuTexts:gardonyi.aLathatatlanEmber.fu2019:LXIV.18,A mint ott állok, látom a csoportban a Csáth cselédségét, s köztük Dsidsiát. Az első sorban állt Gyöngyi mellett és a fáklyák fénye megvilágította az alakját.)
CitableNode(urn:cts:fuTexts:gardonyi.aLathatatlanEmber.fu2019:LXIV.19,Meglepett a leánynak a szépsége.)
CitableNode(urn:cts:fuTexts:gardonyi.aLathatatlanEmber.fu2019:LXIV.20,Mi volt az a leány, mikor először láttam: füstös, éretlen gyerkőcze. Most az arcza fehér és gyöngéden piros. Fekete két szeme, mint két fekete pillangó. A haja dús. Keze, lába formás. Csak beleütődött a szemem és megállott rajta.)
CitableNode(urn:cts:fuTexts:gardonyi.aLathatatlanEmber.fu2019:LXIV.21,Uzura megpillantott. Intett, hogy csatlakozzak hozzájok. Hát odamentem.)
CitableNode(urn:cts:fuTexts:gardonyi.aLathatatlanEmber.fu2019:LXIV.22,A kvád tánczos hat vékony fáklyát vett a kezébe és azzal tánczolt. Fiatal ember volt, s ügyes lábú. Hol leguggolt, hol fölugrott, hol ide-oda forgott, Abban fejtette ki minden ügyességét, hogy a fáklyák szüntelen kigyózzanak a teste körül. Végre a láng belekapott hosszú, zsíros fürteibe, s azzal a táncznak a hunok nagy derültségére vége szakadt.)
CitableNode(urn:cts:fuTexts:gardonyi.aLathatatlanEmber.fu2019:LXIV.23,– Gyerünk másfelé! – kiáltotta Uzura.)
CitableNode(urn:cts:fuTexts:gardonyi.aLathatatlanEmber.fu2019:LXIV.24,S karonkapta Rába asszonyt. Ragadta magával.)
CitableNode(urn:cts:fuTexts:gardonyi.aLathatatlanEmber.fu2019:LXIV.25,– Gyerünk! – mondották mindnyájan lelkesen.)
CitableNode(urn:cts:fuTexts:gardonyi.aLathatatlanEmber.fu2019:LXIV.26,Ladó is karonfogta Gyöngyit.)
CitableNode(urn:cts:fuTexts:gardonyi.aLathatatlanEmber.fu2019:LXIV.27,Nekem Dsidsia maradt. Karonfogtam és elindultunk a mulató városban.)
CitableNode(urn:cts:fuTexts:gardonyi.aLathatatlanEmber.fu2019:LXIV.28,Ők szegények ritkán szabadulhattak hazulról. Akkor, hogy a ház teljesen rájok volt bízva, szívesen elhagyták.)
CitableNode(urn:cts:fuTexts:gardonyi.aLathatatlanEmber.fu2019:LXIV.29,S mentünk sétálva. Olykor megállottunk egy-egy mulató csoportnál. Néztük, mint pörgetik a teltképű hun menyecskéket a fiatalok. Vagy dalt hallgattunk az itáliai hadjáratról. Egyik dal ma is az eszemben van. Arról szólt, hogy az itáliai síkságon Atilla dombot akart emeltetni. A zoltánok széthordták a parancsot, hogy mindenki egy süveg földet vigyen. Aznap estére hegy keletkezett ottan.)
CitableNode(urn:cts:fuTexts:gardonyi.aLathatatlanEmber.fu2019:LXIV.30,Aztán megint tovább sétáltunk.)
CitableNode(urn:cts:fuTexts:gardonyi.aLathatatlanEmber.fu2019:LXIV.31,Egyszer azt érzem, hogy Dsidsia karja remeg.)
CitableNode(urn:cts:fuTexts:gardonyi.aLathatatlanEmber.fu2019:LXIV.32,– Fázol talán? – kérdeztem gyöngéden.)
CitableNode(urn:cts:fuTexts:gardonyi.aLathatatlanEmber.fu2019:LXIV.33,Mert tavasz elején állott az idő s az éj hűvös volt.)
CitableNode(urn:cts:fuTexts:gardonyi.aLathatatlanEmber.fu2019:LXIV.34,– Nem, – felelte.)
CitableNode(urn:cts:fuTexts:gardonyi.aLathatatlanEmber.fu2019:LXIV.35,S boldogan nézett reám.)
CitableNode(urn:cts:fuTexts:gardonyi.aLathatatlanEmber.fu2019:LXIV.36,– Mily szép vagy Dsidsia! – mondottam rábámulva. Tudod-e, hogy az imént csodálkozva néztelek.)
CitableNode(urn:cts:fuTexts:gardonyi.aLathatatlanEmber.fu2019:LXIV.37,Elpirosodott.)
CitableNode(urn:cts:fuTexts:gardonyi.aLathatatlanEmber.fu2019:LXIV.38,– Mi haszna vagyok szép, – rebegte. – Nem ér az nekem semmit.)
CitableNode(urn:cts:fuTexts:gardonyi.aLathatatlanEmber.fu2019:LXIV.39,– Dehogynem, – feleltem leereszkedőn – a szépség mindig érték. A szép arczon szívesen pihen mindenkinek a szeme. Ez ugyan igazságtalanság az embertől, mert a lélek a fő és nem a test. Néha a legrútabb, legocsmányabb testben van a legszebb lélek. Dehát gyarló emberek vagyunk. A szemünk szereti a szépet.)
CitableNode(urn:cts:fuTexts:gardonyi.aLathatatlanEmber.fu2019:LXIV.40,És ahogy a karja a karomban pihent, láttam, hogy a keze is formás.)
CitableNode(urn:cts:fuTexts:gardonyi.aLathatatlanEmber.fu2019:LXIV.41,Hallgattunk.)
CitableNode(urn:cts:fuTexts:gardonyi.aLathatatlanEmber.fu2019:LXIV.42,Ha Emőke nem volna a világon, – gondoltam – ez a lány épen jó lenne énnekem.)
CitableNode(urn:cts:fuTexts:gardonyi.aLathatatlanEmber.fu2019:LXIV.43,De ez csak átszálló gondolat volt. Mikorra hazaérkeztünk, hidegen búcsuztam el tőlük. A következő nap reménysugarai kavarogtak a lelkemben, s azok villogták be minden gondolatomat.)
CitableNode(urn:cts:fuTexts:gardonyi.aLathatatlanEmber.fu2019:LXIV.44,*)
CitableNode(urn:cts:fuTexts:gardonyi.aLathatatlanEmber.fu2019:LXIV.45,Másnap reggel kissé későn keltem, de az irnoktársaim se siettek. Négyünknek volt egy szobánk a Konstantinosz szobája mellett. Az valamivel különb lakóhely volt, mint a Rába asszony szobája. A keményítőszag helyett gubacsszag uralkodott benne, de a falakat templomi képek borították: mindenféle olajfestmények, a mik összegyűrődtek az úton, s nem kellettek senkinek.)
CitableNode(urn:cts:fuTexts:gardonyi.aLathatatlanEmber.fu2019:LXIV.46,Én azonban sokáig nem tudtam elaludni. – A reménység száz alakban játszotta elém a találós kérdéseit, hogy mit várhatok Atillától?)
CitableNode(urn:cts:fuTexts:gardonyi.aLathatatlanEmber.fu2019:LXIV.47,Lehet, hogy nem kapok tőle csak egy díszes kardot és süveget, de az is lehet, hogy szép sátort és nagy vagyont: sok lovat, tehenet, szolgát kapok tőle és arra szólít, hogy mielőtt indulnánk, házasodjak meg. Aztán a hadjárat után én is tíz embert számítok, mikor a zsákmányt fölosztják.)
CitableNode(urn:cts:fuTexts:gardonyi.aLathatatlanEmber.fu2019:LXIV.48,Hát ez forgatott az ágyban, s reggel, mikor fölébredtem, a boldogság és kétség vegyes borzongása futott rajtam végig: olyan zavart fejjel öltözködtem, mint a ki a házassága napjára virrad. A sarumra az aranysarkantyút csatoltam. A hajamat illatos vízzel locsoltam meg és fürtökbe rendeztem.)
CitableNode(urn:cts:fuTexts:gardonyi.aLathatatlanEmber.fu2019:LXIV.49,Az ég kissé felhős volt. A városban még szólt a zene. A palota széles tornáczán már egybegyűltek a főurak és halkan beszélgettek. Ott állt a fővezér kék bársonysüvegben, a kardját a hátán átfűzve. Ott állt a gazdám: araszos bajuszát sodorgatva. Ott állt Szabad-Görög: kis tökkulacsból kínálta az öreg Barczának a borharmatot. Ott állt Oresztesz, néhány főtiszt, Ardarik király, Berki, Orgovány, Dorog, Mácsa, Kászon, Upor: valami ötven főember, apró csoportokban. Várták a házi kürt szavát, hogy beléphessenek a terembe.)
CitableNode(urn:cts:fuTexts:gardonyi.aLathatatlanEmber.fu2019:LXIV.50,S az udvaron tehenek bőgtek és birkák bégtek. Az ajándékállatok voltak azok: hét fehér tehén, valamennyi aranyozott szarvú; hét fehér ló, valamennyi aranyozott körmű; hét bárány; hét fehér kecske, azok szarva is aranyozott; hét fehér tyúk, hét fehér pulyka s hét fehér galamb.)
CitableNode(urn:cts:fuTexts:gardonyi.aLathatatlanEmber.fu2019:LXIV.51,A folyosóajtó már nyitva volt s ott állt négy testőr. Beljebb a folyosó homályában Edekon kapitányt láttam fehérleni. Bizonyára egész éjjel ott őrködött s tisztségéhez illőn első akart lenni, a ki jóreggelt kíván Atillának.)
CitableNode(urn:cts:fuTexts:gardonyi.aLathatatlanEmber.fu2019:LXIV.52,Szabad-Görög megszólított:)
CitableNode(urn:cts:fuTexts:gardonyi.aLathatatlanEmber.fu2019:LXIV.53,– No, fiú, mennyiért adod el a mai napot?)
CitableNode(urn:cts:fuTexts:gardonyi.aLathatatlanEmber.fu2019:LXIV.54,– Hát ha azt megkaphatnám vele, a mit a király nem adhat, de a mihez a király adománya nélkül nem juthatok, akkor nem adnám oda a római birodalomért. Ha pedig azt nem kaphatom meg, a mit remélek, akkor a szabadságomat, a király minden ajándékát s ráadásul a fejemet is odaadom az ördögnek ingyen.)
CitableNode(urn:cts:fuTexts:gardonyi.aLathatatlanEmber.fu2019:LXIV.55,Szabad-Görög nevetett.)
CitableNode(urn:cts:fuTexts:gardonyi.aLathatatlanEmber.fu2019:LXIV.56,– Szeretem a találós kérdéseket, – mondotta – de rejtelmesebb vagy az egyiptomi kőnél.)
CitableNode(urn:cts:fuTexts:gardonyi.aLathatatlanEmber.fu2019:LXIV.57,A csoporthoz Kászon főkürtös lépegetett szokatlan díszben, álmos vörös szemmel. Kérdezte, hogy a király fölébredt-e már? Aztán kezet fogott néhány úrral s ivott a Kamocsa csutorájából.)
CitableNode(urn:cts:fuTexts:gardonyi.aLathatatlanEmber.fu2019:LXIV.58,– Miért hoztad el a kürtödet? – kérdezte Vacsar. – Csak nem gondolod tán, hogy máma indulunk.)
CitableNode(urn:cts:fuTexts:gardonyi.aLathatatlanEmber.fu2019:LXIV.59,– Atillától kitelik, – felelte. – Az idő korán kinyílt.)
CitableNode(urn:cts:fuTexts:gardonyi.aLathatatlanEmber.fu2019:LXIV.60,A beszélgetésünket dübörgés szakítja meg. A folyosón Edekon rohan felénk. A sisak nincs a fején. Kikelt arczczal kiáltja a testőröknek:)
CitableNode(urn:cts:fuTexts:gardonyi.aLathatatlanEmber.fu2019:LXIV.61,– A fővezér! Fussatok a fővezérhez! A főpaphoz! Az orvosokhoz!)
CitableNode(urn:cts:fuTexts:gardonyi.aLathatatlanEmber.fu2019:LXIV.62,Mi csak eldermedünk.)
CitableNode(urn:cts:fuTexts:gardonyi.aLathatatlanEmber.fu2019:LXIV.63,A fővezér ott állt a csoportban, de Edekon annyira meg van zavarodva, hogy nem látja.)
CitableNode(urn:cts:fuTexts:gardonyi.aLathatatlanEmber.fu2019:LXIV.64,– Mi baj? – kérdik az urak megrettenve.)
CitableNode(urn:cts:fuTexts:gardonyi.aLathatatlanEmber.fu2019:LXIV.65,Edekon a falhoz dől, mint a részeg. A szeméből könnyek omlanak.)
CitableNode(urn:cts:fuTexts:gardonyi.aLathatatlanEmber.fu2019:LXIV.66,– Jaj, jaj nekünk! – hörgi, mint a kit megszúrtak.)
CitableNode(urn:cts:fuTexts:gardonyi.aLathatatlanEmber.fu2019:LXIV.67,A fővezér vállon ragadja:)
CitableNode(urn:cts:fuTexts:gardonyi.aLathatatlanEmber.fu2019:LXIV.68,– Itt vagyok: mi történt!)
CitableNode(urn:cts:fuTexts:gardonyi.aLathatatlanEmber.fu2019:LXIV.69,– Meghalt! – szakadt ki a szó az emberből.)
CitableNode(urn:cts:fuTexts:gardonyi.aLathatatlanEmber.fu2019:LXIV.70,Mintha villámütés ért volna mindenkit. A gondolkodás megállt az emberekben.)
CitableNode(urn:cts:fuTexts:gardonyi.aLathatatlanEmber.fu2019:LXIV.71,– Megölték? – szakadt ki a kérdés a fővezérből.)
CitableNode(urn:cts:fuTexts:gardonyi.aLathatatlanEmber.fu2019:LXIV.72,– Nem tudok semmit, – rebegte Edekon. – Az asszony sikoltott és én berohantam. A király ott fekszik hanyatt. Kiáltok neki. Rázom. Nem felel.)
CitableNode(urn:cts:fuTexts:gardonyi.aLathatatlanEmber.fu2019:LXIV.73,Azzal az ember a falnak dőlve zokog.)
CitableNode(urn:cts:fuTexts:gardonyi.aLathatatlanEmber.fu2019:LXIV.74,Megindultunk szótlanul, szinte tolongva be az ajtón, végig a homályos folyosón, föl az emeleti lépcsőn, a hol Atilla hálószobája van. De ez olyan gépiesen, némán történt, mintha mindenki egy rettenetes álom nyomásában érezné magát.)
CitableNode(urn:cts:fuTexts:gardonyi.aLathatatlanEmber.fu2019:LXIV.75,Ajtó nincs a szobán, csak egy kék, nehéz selyemkárpit.)
CitableNode(urn:cts:fuTexts:gardonyi.aLathatatlanEmber.fu2019:LXIV.76,Az urak sápadtan tolonganak be. Engem is sodornak magukkal. A kettős szárnyú ajtó kitárul. A szoba homályos sarkában ott áll zilált hajjal, fátyolba burkoltan, reszketve és sirva Ildikó. A nagy diófa-ágyon pedig ott fekszik Atilla hanyatt, félig betakartan, mozdulatlanul.)
CitableNode(urn:cts:fuTexts:gardonyi.aLathatatlanEmber.fu2019:LXIV.77,– Uram! – kiáltja reszkető hangon Mácsa.)
CitableNode(urn:cts:fuTexts:gardonyi.aLathatatlanEmber.fu2019:LXIV.78,– Uram! – kiáltja a fővezér is, megrázva Atilla vállát. – Uram, királyom! – kiáltja zokogva.)
CitableNode(urn:cts:fuTexts:gardonyi.aLathatatlanEmber.fu2019:LXIV.79,S lerogyik az ágy mellett levő kerevetre.)
CitableNode(urn:cts:fuTexts:gardonyi.aLathatatlanEmber.fu2019:LXIV.80,– Meghalt! Meghalt! – zokogják mindnyájan.)
CitableNode(urn:cts:fuTexts:gardonyi.aLathatatlanEmber.fu2019:LXIV.81,– Megölték! Megmérgezték! – ordítja az öreg Barcza.)
CitableNode(urn:cts:fuTexts:gardonyi.aLathatatlanEmber.fu2019:LXIV.82,S megragadja Ildikót:)
CitableNode(urn:cts:fuTexts:gardonyi.aLathatatlanEmber.fu2019:LXIV.83,– Megölted! Te ölted meg!)
CitableNode(urn:cts:fuTexts:gardonyi.aLathatatlanEmber.fu2019:LXIV.84,A nő sikoltva esik térdre, s a tenyerébe rejti az arczát. A szavakat nem érti, de e vad hangra rémület szállja meg.)
CitableNode(urn:cts:fuTexts:gardonyi.aLathatatlanEmber.fu2019:LXIV.85,Az arcza olyan, mint az őrülté.)
CitableNode(urn:cts:fuTexts:gardonyi.aLathatatlanEmber.fu2019:LXIV.86,Barcza is rázza a királyt:)
CitableNode(urn:cts:fuTexts:gardonyi.aLathatatlanEmber.fu2019:LXIV.87,– Atilla! – kiáltja kétségbeesett hangon – Atilla.)
CitableNode(urn:cts:fuTexts:gardonyi.aLathatatlanEmber.fu2019:LXIV.88,A király keze a takarón van. Megragadja azt is, de elbocsátja megint, aztán lerogyik a térdére és fuldokolva sír.)
CitableNode(urn:cts:fuTexts:gardonyi.aLathatatlanEmber.fu2019:LXIV.89,S minden arcz könnytől nedves már. A fővezér a falhoz borulva zokog:)
CitableNode(urn:cts:fuTexts:gardonyi.aLathatatlanEmber.fu2019:LXIV.90,– Óh, jó uram! Én jó királyom!)
CitableNode(urn:cts:fuTexts:gardonyi.aLathatatlanEmber.fu2019:LXIV.91,– Végünk! – zokogják erre valamennyien.)
CitableNode(urn:cts:fuTexts:gardonyi.aLathatatlanEmber.fu2019:LXIV.92,Ki térdre esett, ki az ágyra borult, de mind jajgatott, mind sírt.)
CitableNode(urn:cts:fuTexts:gardonyi.aLathatatlanEmber.fu2019:LXIV.93,– Jaj már neked, szegény hun nemzet! – kiáltotta az öreg Barcza.)
CitableNode(urn:cts:fuTexts:gardonyi.aLathatatlanEmber.fu2019:LXIV.94,Magam is fulladozva mentem ki a szobából. A folyosón sápadt és jajgató emberek tolongtak befelé, kifelé.)
CitableNode(urn:cts:fuTexts:gardonyi.aLathatatlanEmber.fu2019:LXIV.95,Én a toronylépcsőhöz szorultam. Fölmentem, hogy levegőhöz jussak.)
CitableNode(urn:cts:fuTexts:gardonyi.aLathatatlanEmber.fu2019:LXIV.96,A palota körül csend volt még. A távolban valami tíz helyen szólt a zene. A napfény a felhőkből kisütött és megvilágította a város felét, a sátorok aranyos csúcsait, a paloták réztetőit.)
CitableNode(urn:cts:fuTexts:gardonyi.aLathatatlanEmber.fu2019:LXIV.97,A palotából látom, lovasok vágtatnak szerteszét. A zene elhalkul a távolban. Valami fojtó csend ül perczekig a város fölé. Aztán látom, hogy sokadozva özönlik mindenfelől az ember. Férfiak lóháton, asszonyok, gyermekek a lovak mellett futva. Távoli menydörgés morajához hasonlít a közelgő nép hangja. A tér megtelik emberekkel, asszonyokkal, gyermekekkel. Ur és szolga, nő és férfi vegyesen özönlik be a palota minden ajtaján s a levegőt zúgás és tompa morajlás remegteti.)
CitableNode(urn:cts:fuTexts:gardonyi.aLathatatlanEmber.fu2019:LXIV.98,Úgy érzem, mintha összeszakadt volna föld és ég. A nyomás azt a vágyat kelti bennem, hogy lóra üljek és kimenjek a mezőre: ne lássak, ne halljak semmit!)
CitableNode(urn:cts:fuTexts:gardonyi.aLathatatlanEmber.fu2019:LXIV.99,A mint leérek, látom, hogy a folyosót elállták a testőrök. E pillanatban rohan végig Rika királyasszony sikoltozva, a haját tépve Atilla szobája felé.)
CitableNode(urn:cts:fuTexts:gardonyi.aLathatatlanEmber.fu2019:LXIV.100,– Megölték! Megölték! – sikoltja.)
CitableNode(urn:cts:fuTexts:gardonyi.aLathatatlanEmber.fu2019:LXIV.101,Nyomon követi őt Aladár királyfi, a süvegét a kezében tartva, sápadtan, mint a fal.)
CitableNode(urn:cts:fuTexts:gardonyi.aLathatatlanEmber.fu2019:LXIV.102,Aztán a többi asszony jön és a többi gyermek.)
CitableNode(urn:cts:fuTexts:gardonyi.aLathatatlanEmber.fu2019:LXIV.103,– Ereszsz ki, – mondom Balassa testőrnek – nem birom hallgatni ezt a borzasztó sírást.)
CitableNode(urn:cts:fuTexts:gardonyi.aLathatatlanEmber.fu2019:LXIV.104,– Ki ölte volna meg? – feleli a testőr könnyes szemmel. – Nem volt itt kivülünk senki.)
CitableNode(urn:cts:fuTexts:gardonyi.aLathatatlanEmber.fu2019:LXIV.105,Aztán a papok jöttek és az orvosok. Mindenki azt beszélte, hogy megölték Atillát s hogy megint a görög udvar a bűnös. A népet düh és kétségbeesés szállotta meg. Az orvosok negyedóra mulva kijöttek s azt mondták, hogy seb nincs a királyon, hanem ugyanúgy halt meg, mint Buda.)
CitableNode(urn:cts:fuTexts:gardonyi.aLathatatlanEmber.fu2019:LXIV.106,Kikiáltó ismétli ezt a palota előtt, s a népnek bús morajlása rá a felelet.)
CitableNode(urn:cts:fuTexts:gardonyi.aLathatatlanEmber.fu2019:LXIV.107,A tornáczon a főurak sírnak. Csáth előrántja a tőrét és a ruháját hasogatja vele. Az arczába is belevág, aztán a földre veti magát.)
CitableNode(urn:cts:fuTexts:gardonyi.aLathatatlanEmber.fu2019:LXIV.108,Kászon megmozdul, hogy fölemeli, de akkor hozzák a gyászposztóval bekötött végű dárdát, az Atilla aranyos dárdáját, hogy kitűzzék a palota ormára. Kászon elfordul; lekapja a nagy elefántcsont kürtöt a nyakából és csapja az oszlophoz olyan erővel, hogy ezer darabra törik széjjel.)
