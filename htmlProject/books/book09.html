CitableNode(urn:cts:fuTexts:gardonyi.aLathatatlanEmber.fu2019:IX.1,A város izgalomban volt, mint a rajzó méhkas. Az utakat locsolták és falevéllel, fűvel hintették be. A sátorok előtt férfiak és nők öltözködtek. A fehér lovak sörényét, farkát befestették börzsönynyel vagy sárga festékkel. A sátorok külső részét virágos szőnyegekkel aggatták tele.)
CitableNode(urn:cts:fuTexts:gardonyi.aLathatatlanEmber.fu2019:IX.2,Siettünk, hogy Maksziminoszszal idejekorán visszakerülhessünk a fővezér palotájába, a mi meg is történt. A fővezér egy szolgája az emeletre vezetett bennünket és szobát jelölt ki, a melynek ablakából leláthattunk a néptől nyüzsgő főútra és a királyi palotáig elnyúló térségre.)
CitableNode(urn:cts:fuTexts:gardonyi.aLathatatlanEmber.fu2019:IX.3,A nyüzsgés egyre sűrűbbé vált. Délfelé a lovasok eltisztultak a főútról, s a helyüket fehér ruhába öltözött nők foglalták el.)
CitableNode(urn:cts:fuTexts:gardonyi.aLathatatlanEmber.fu2019:IX.4,A nap már az ég közepén delelt, mikor a királyi palota tornyából erős kürthang rikoltott alá. Néhány percz mulva három vágtató-lovas porzott fel keletről a főutczán és megállott a fővezér előtt.)
CitableNode(urn:cts:fuTexts:gardonyi.aLathatatlanEmber.fu2019:IX.5,[Illustration: A királyi palotából is elővonult egy különös menet.])
CitableNode(urn:cts:fuTexts:gardonyi.aLathatatlanEmber.fu2019:IX.6,A fővezér szót váltott velök, aztán aranynyal hímzett könnyű mentét akasztott a nyakába. Valami harmincz fiatal előkelő hun csoportosult köréje. Köztük öt ifjúnak a süvegén arany karika ragyogott. A legfiatalabbik tizennégy-tizenöt éves lehetett. Az az egy égszinkék selyemruhába volt öltözve.)
CitableNode(urn:cts:fuTexts:gardonyi.aLathatatlanEmber.fu2019:IX.7,Hát azok valamennyien a király fiai voltak.)
CitableNode(urn:cts:fuTexts:gardonyi.aLathatatlanEmber.fu2019:IX.8,A vezér megindult velök Atilla elé.)
CitableNode(urn:cts:fuTexts:gardonyi.aLathatatlanEmber.fu2019:IX.9,Negyedóra mulva már hallottuk a nép örömzúgását a távolból. Hasonlított az kezdetben a tenger morajlásához, de aztán, hogy nőttön-nőtt, nem tudom semmihez se hasonlítani.)
CitableNode(urn:cts:fuTexts:gardonyi.aLathatatlanEmber.fu2019:IX.10,Akkor a királyi palotából is elővonult egy különös menet. Fehér selyemben pompázó asszonyok, fehér lovakon. A lovak kicsinyek voltak s minden lovat apród vezetett.)
CitableNode(urn:cts:fuTexts:gardonyi.aLathatatlanEmber.fu2019:IX.11,A női lovasok egy féldióalakú nagy aranyozott réda köré csoportosultak. A rédában királyi hölgy ült: halavány és sovány asszony. Mellette egy tíz éves hosszúhajú fiúcska.)
CitableNode(urn:cts:fuTexts:gardonyi.aLathatatlanEmber.fu2019:IX.12,Az volt a főkirályné: Rika asszony. A gyermek meg: Csaba királyfi.)
CitableNode(urn:cts:fuTexts:gardonyi.aLathatatlanEmber.fu2019:IX.13,A rédát négy ló vonta. A réda hátulján egy vigyorgó fekete női rabszolga állt és pávatollból készült ernyőt tartott a királyné fölé.)
CitableNode(urn:cts:fuTexts:gardonyi.aLathatatlanEmber.fu2019:IX.14,Amint megjelentek, a nép mosolyogva kiáltozta:)
CitableNode(urn:cts:fuTexts:gardonyi.aLathatatlanEmber.fu2019:IX.15,– Éljen Csaba! Éljen!)
CitableNode(urn:cts:fuTexts:gardonyi.aLathatatlanEmber.fu2019:IX.16,S a kis Csaba mosolyogva intett mindenfelé a süvegével.)
CitableNode(urn:cts:fuTexts:gardonyi.aLathatatlanEmber.fu2019:IX.17,Később hallottam, hogy miért tüntetik ki annyira azt az egy királyfit. Hát azért, mert annak a születésekor a papok azt jósolták, hogy a hun nép Atilla halála után széthull, mint szélben a polyva, de az a királyfi mégis megmenti a nemzetet a megsemmisüléstől.)
CitableNode(urn:cts:fuTexts:gardonyi.aLathatatlanEmber.fu2019:IX.18,A királyné mellett lovagló tündérek között megismerem Emőkét. Mennybe ragadva érzem a szívemet! A lelkem ott lebeg mellette, míg csak meg nem gyorsul a réda. Csakhamar eltünik az egész álomkép csoport.)
CitableNode(urn:cts:fuTexts:gardonyi.aLathatatlanEmber.fu2019:IX.19,De ime előföllegzik a királyi násznép úti pora. Napsütésben gomolygó aranyköd. Legelőször is kilovagol belőle egy kungorgós bajszú, zászlós vitéz. A zászló nagy, fehér. Rajta aranynyal hímzett sas röpköd. Hun nyelven: turul.)
CitableNode(urn:cts:fuTexts:gardonyi.aLathatatlanEmber.fu2019:IX.20,Következik egy gyalog zenekar: vérszin ruhában. Hangszerük fából való tárogató és dob, meg különféle csontból való sípok és két nagy rézcsincsa.)
CitableNode(urn:cts:fuTexts:gardonyi.aLathatatlanEmber.fu2019:IX.21,A muzsikusok körülbelül százan vannak. Az egyik dobosuk szerecsen. A többi zenész se lapos orrú hun. Lehet különben, hogy hunok, csakhogy a muzsikus hunokat talán gyermekkoruktól kezdve nevelik a zenére, s azért nem lapítják be az orrukat.)
CitableNode(urn:cts:fuTexts:gardonyi.aLathatatlanEmber.fu2019:IX.22,A hun zene különös a római fülnek, de jól lehet rá lépni. Annyiszor hallottam az ünnepi utczai melódiájukat, hogy nem nehéz lekótáznom. Hát ez az:)
CitableNode(urn:cts:fuTexts:gardonyi.aLathatatlanEmber.fu2019:IX.23,Léptetve)
CitableNode(urn:cts:fuTexts:gardonyi.aLathatatlanEmber.fu2019:IX.24,A zenészek nyomán aranytól és ezüsttől ragyogó lovasok jelennek meg. Valamennyinek a süvegénél hatalmas zöld ág. Mintha egy erdő jönne.)
CitableNode(urn:cts:fuTexts:gardonyi.aLathatatlanEmber.fu2019:IX.25,A nép mind a főútra tolong. Az első sorban a hun leányok és hun asszonyok állnak. A sok leány csupa fehér fátyol. A fiatal asszonyok fején aranypillangós női süveg.)
CitableNode(urn:cts:fuTexts:gardonyi.aLathatatlanEmber.fu2019:IX.26,Atilla nagy fehér lovon jő. Mellette lovagol jobbról a kis Csaba királyfi, balról a fővezér. Mögöttük a királyfiak. Utánok vonul be az asszonyhad. Rika királyné aranyozott rédájában az új menyecske. Az arczát nem látni, oly sűrűn befátyolozta. Csak a fején levő zöld koszorú jelzi, hogy ő a legújabb. A rózsalevélből csinált koszorún mogyorónyi gyémántok villognak.)
CitableNode(urn:cts:fuTexts:gardonyi.aLathatatlanEmber.fu2019:IX.27,A rédát a királynék és udvari hölgyek rajozzák körül. Most már a menyasszonyt kivéve senkinek az arczán sincs fátyol. Emőkét újra megismerem köztük. Világos-szürke lovon ül. A lovat egy apród vezeti. A fátyolát ő is hátravetette, s beletűzte a végét aranyos övébe.)
CitableNode(urn:cts:fuTexts:gardonyi.aLathatatlanEmber.fu2019:IX.28,A fátyol nagy divat nálok és énnekem is tetszik. A nők minden ünnepi alkalommal fehérbe öltöznek; az előkelő nők hétköznap is.)
CitableNode(urn:cts:fuTexts:gardonyi.aLathatatlanEmber.fu2019:IX.29,Mikor Atilla odaért a nők sorához, a sok asszony, a sok leány valami hun dalba kezd. Ennyi nőt egyszerre énekelni sohasem hallottam. Ha nem láttam volna őket, azt hittem volna, hogy meghasadt a menny, s az angyalok millióinak kara hangzik le a földre.)
CitableNode(urn:cts:fuTexts:gardonyi.aLathatatlanEmber.fu2019:IX.30,A fővezér háza előtt lombokból összeválogatott széles ernyő alatt álltak a hun vezérek asszonyai, a mágnás asszonyok.)
CitableNode(urn:cts:fuTexts:gardonyi.aLathatatlanEmber.fu2019:IX.31,Mink az ablakokban ácsorogtunk, s mink is persze az ünnepi ruhánkban.)
CitableNode(urn:cts:fuTexts:gardonyi.aLathatatlanEmber.fu2019:IX.32,Amint Atilla közeledett, a mágnásasszonyok eléje indultak s az út közepén csoportosultak össze.)
CitableNode(urn:cts:fuTexts:gardonyi.aLathatatlanEmber.fu2019:IX.33,A fővezér felesége tálat tartott a kezében, s egy másik asszony serleget.)
CitableNode(urn:cts:fuTexts:gardonyi.aLathatatlanEmber.fu2019:IX.34,Mikor Atilla hozzájok érkezett, a süvegéhez emelte a kezét és üdvözletet intett nekik.)
CitableNode(urn:cts:fuTexts:gardonyi.aLathatatlanEmber.fu2019:IX.35,De akkor is szimpla szürke ruhába volt öltözve, csak a süvege volt tornyosabb, mint a többié, s rajta valami különös nagy gyémántos forgó villogott. No, meg a paripájának a szerszáma volt csupa arany.)
CitableNode(urn:cts:fuTexts:gardonyi.aLathatatlanEmber.fu2019:IX.36,A tálat és serleget ezüst asztalkára tették és két apród fölnyujtotta Atillának.)
CitableNode(urn:cts:fuTexts:gardonyi.aLathatatlanEmber.fu2019:IX.37,A király kivett egy falat ételt. Én bizony nem láttam jól, hogy kenyér volt-e vagy hús? Valami jelentősége volt annak az egy falat ételnek és egy korty italnak. Talán az évszak ujdonságát adták, talán azt mondták vele, hogy a hazatérőnek az itthon való étel és ital a legkedvesebb.)
CitableNode(urn:cts:fuTexts:gardonyi.aLathatatlanEmber.fu2019:IX.38,Minden arcz örömtől mosolygott. Az éneklő leánycsoport ekközben fölgyülekezett Atilla és a királynék csoportja köré. Emőke is mosolygott. Nem nézett reám, nem is láthatott volna a ház előtt levő hársfától, de hogy ő mosolygott, nekem is vidámság szállta meg a szivemet: én is mosolyogtam.)
CitableNode(urn:cts:fuTexts:gardonyi.aLathatatlanEmber.fu2019:IX.39,Abban a pillanatban szerettem Atillát, a hun népet, az ünnepet, a napot, a földet. Szerettem volna megcsókolni mindenkit, még a lovakat is!)
CitableNode(urn:cts:fuTexts:gardonyi.aLathatatlanEmber.fu2019:IX.40,Aztán Atilla tovább haladt s utána húzódott a hosszú nászsereg. Minden lovon színes fátyolok, minden süvegen virág.)
CitableNode(urn:cts:fuTexts:gardonyi.aLathatatlanEmber.fu2019:IX.41,Csáthék visszavonultak a palotába és az erkélyről nézték tovább a néphullámzást. Mink még ott maradtunk. Néztük, hogyan kisérik be Atillát a nők és testőrök a zászlókkal díszített palotába, s hogyan ujjong és éljenez a nép, s azután hogyan marad ott a palota körül a nagy embersokaság. A nők ott zengték tovább az éneküket. Hasonlított az a jelenet ahhoz, mikor a méhek rajzás után a kason belől és a kason kívül mozdulatlanul állanak és csak a szárnyukat rezgetik. Ember és állat oly egy az érzésben!)
CitableNode(urn:cts:fuTexts:gardonyi.aLathatatlanEmber.fu2019:IX.42,Később, hogy a népsokaság összekeveredett, egy sovány vén szerecsen keltett nagy vidámságot. Tarkára festett öszvéren nyargalászott ide-oda a nép között, miközben széles fakarddal hadonászott és különféle nyelven rikoltozott.)
CitableNode(urn:cts:fuTexts:gardonyi.aLathatatlanEmber.fu2019:IX.43,– Ez a király udvari bolondja, – mondották. – Cerkó a neve.)
CitableNode(urn:cts:fuTexts:gardonyi.aLathatatlanEmber.fu2019:IX.44,Már jól elmult dél, mikor a fővezér hozzánk küldötte Csáthot, hogy az uraink üljenek az asztalhoz. Őmaga nem fog részt venni az ebéden, mert jelentést kell mondania Atillának a hadjáratról és a fia balesetéről, hanem ott lesz a felesége meg a családja.)
CitableNode(urn:cts:fuTexts:gardonyi.aLathatatlanEmber.fu2019:IX.45,– És ott leszek én is, – mondotta Csáth.)
CitableNode(urn:cts:fuTexts:gardonyi.aLathatatlanEmber.fu2019:IX.46,E szerint Emőke is ott lesz az asztalnál.)
CitableNode(urn:cts:fuTexts:gardonyi.aLathatatlanEmber.fu2019:IX.47,A szivem elszorult. Az uramra néztem, hogy nem rendel-e maga mögé? Néha lakomákon mögötte kellett állanom és ő római szokás szerint a hajamba törülte a kezét.)
CitableNode(urn:cts:fuTexts:gardonyi.aLathatatlanEmber.fu2019:IX.48,Irgalom Istene, ha most is odarendel az uram és Emőke előtt így megaláz!)
CitableNode(urn:cts:fuTexts:gardonyi.aLathatatlanEmber.fu2019:IX.49,Az uram segített ki a zavaromból, mikor így szólt:)
CitableNode(urn:cts:fuTexts:gardonyi.aLathatatlanEmber.fu2019:IX.50,– Egy óra mulva hozz föl egy tál datolyát a legszebbik ezüsttálban. Hozd be az ajtón, s állj meg vele ott, a hol Maksziminosz úr ül. Ő fogja elvenni tőled.)
CitableNode(urn:cts:fuTexts:gardonyi.aLathatatlanEmber.fu2019:IX.51,Tehát nem vár az én asztali szolgálatomra!)
CitableNode(urn:cts:fuTexts:gardonyi.aLathatatlanEmber.fu2019:IX.52,A datolyát hamar összerendeztem. Szépen levelekre raktam, s középre néhány kis virágot illesztettem. Aztán neki álltam a hajamat rendezni. Bekentem az uram finom nárduszával és középen kétfelé választottam, mint a szabademberek szokták. Inkább kiállom, hogy megszidjon az uram a kenőcséért, mintsemhogy beletörűlje a hajamba az ujjait.)
CitableNode(urn:cts:fuTexts:gardonyi.aLathatatlanEmber.fu2019:IX.53,Mikor a homokóra az egy felé pergett, fölfogtam a kis tálat és mentem az emeletre.)
CitableNode(urn:cts:fuTexts:gardonyi.aLathatatlanEmber.fu2019:IX.54,Az ebédlő ajtaja nyitva volt. Pecsenyeszag áramlott ki rajta. Ültek ott valami huszan. Az asztalfőn a fővezér neje, egy ékszertől csillogó idős asszony. Mellette jobbról Maksziminosz, balról az én uram, aztán nők és férfiak vegyesen.)
CitableNode(urn:cts:fuTexts:gardonyi.aLathatatlanEmber.fu2019:IX.55,Egy minutumig álltam az ajtó mellett: vártam, hogy az uram meglásson. Ekközben Emőkére is pillantottam. Ült egy szeplős leány mellett, a ki valamit fecsegett neki. Emőke gyöngyházas késsel vágott egy pulykaczombot. Vidámak voltak mindnyájan. Csak Emőke volt komoly. Ne tudom miért.)
