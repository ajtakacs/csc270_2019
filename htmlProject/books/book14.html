CitableNode(urn:cts:fuTexts:gardonyi.aLathatatlanEmber.fu2019:XIV.1,Másnap esett az eső. A hunok megfordították a sátorbőröket: szőrrel kifelé. A ruhájok is úgy fordult: a vásznas, gyolcsos nép szőrösbundás, mikor az eső esik. Mintha a medvék országában volnék.)
CitableNode(urn:cts:fuTexts:gardonyi.aLathatatlanEmber.fu2019:XIV.2,De azért a királyi palota körül csakannyi nép nyüzsgött, mint az előtte való napon.)
CitableNode(urn:cts:fuTexts:gardonyi.aLathatatlanEmber.fu2019:XIV.3,Sátorunktól el lehetett látni a Csáthék házához. Láttam, mikor Emőke bő hattyútoll-köpönyegbe burkolózva kisétált és egy alacsony szürke lóra ült. A lovat egy ősz férfi-rabszolga vezette át a királyné palotájához.)
CitableNode(urn:cts:fuTexts:gardonyi.aLathatatlanEmber.fu2019:XIV.4,Ezt a napot tehát ott tölti.)
CitableNode(urn:cts:fuTexts:gardonyi.aLathatatlanEmber.fu2019:XIV.5,Nekem is egyszerre sürgőssé vált a rajzolás. Hamar átöltöztem és kikenekedtem; azután én is lóra ültem, hogy a sarum be ne sározódjék. Ügyesen ugrottam a falépcsőre. A lovat Nigró szolgatársam vitte vissza.)
CitableNode(urn:cts:fuTexts:gardonyi.aLathatatlanEmber.fu2019:XIV.6,A királyné megint csak harmadmagával volt. A szobát kellemes félhomály ülte be, mert a két nyugoti ablaknak a fatábláit betették, s a szoba csak annyi világosságot kapott, a mennyi a többi ablak hólyagjain át beszármazhatott.[2])
CitableNode(urn:cts:fuTexts:gardonyi.aLathatatlanEmber.fu2019:XIV.7,A királyné közönséges mázatlan cserépfazekat tartott az ölében. A kerevet tele volt arany ékszerekkel, lánczokkal, gyöngyökkel, kösöntyűkkel, gombokkal. Hogy miért tartotta mindazt a királyné fazékban? és miért nem valami ezüstkupában, vagy díszes ládában? nem tudom. Lehet, hogy babonából, lehet, hogy úgy szokták.)
CitableNode(urn:cts:fuTexts:gardonyi.aLathatatlanEmber.fu2019:XIV.8,Az ékszereket törölgették, fényesítették akkor mind a hárman.)
CitableNode(urn:cts:fuTexts:gardonyi.aLathatatlanEmber.fu2019:XIV.9,Nekem különösen megtetszett egy széles öv, a mely arany eperleveleket ábrázolt, s a levelek között rubin formában a gyümölcsöt.)
CitableNode(urn:cts:fuTexts:gardonyi.aLathatatlanEmber.fu2019:XIV.10,– Láttál-e valaha ennyi kincset? – kérdezte a királyné, mikor a művészi övre rábámultam.)
CitableNode(urn:cts:fuTexts:gardonyi.aLathatatlanEmber.fu2019:XIV.11,– A mi ötvöseinknél láttam efféléket, – feleltem, – de nem ilyen szépeket.)
CitableNode(urn:cts:fuTexts:gardonyi.aLathatatlanEmber.fu2019:XIV.12,– Nekem még szebbek is vannak, – szólt a királyné.)
CitableNode(urn:cts:fuTexts:gardonyi.aLathatatlanEmber.fu2019:XIV.13,Épp liliomokat akartam rajzolni, de hogy az eperláncz megtetszett, annak a figuráit másoltam.)
CitableNode(urn:cts:fuTexts:gardonyi.aLathatatlanEmber.fu2019:XIV.14,A nők beszélgetéséből megértettem, hogy a királyné az ékszerekből az új asszonynak választ. A menyegző után való holdujuláskor az új asszony sorra látogatja a régieket. Akkor fogja a királyné megajándékozni.)
CitableNode(urn:cts:fuTexts:gardonyi.aLathatatlanEmber.fu2019:XIV.15,Rika királyné csöndes és szomorgó természetű asszony volt. A hogy ott ült, akkor is, a feje meghajlott, mint a hervadó virágé. Ritkán szólott és ha vidám volt is, szelid mosolygás volt minden nevetése. Én a mikor lehetett, fölnéztem a rajzomról. Emőkét néztem, s ha Emőke mögöttem járt, akkor a királynét.)
CitableNode(urn:cts:fuTexts:gardonyi.aLathatatlanEmber.fu2019:XIV.16,A királyné egyszer oldalt ült felém, s akkor azt jegyeztem meg, hogy az orra kissé hosszú. A csorbafogú nőnek tömpe volt az orra. Az Emőkéé is hosszúkás, de végtelen finom. Akkor gondoltam azt, hogy a hosszúorrú emberek hajlandóbbak a búskomolyságra, mint a rövidorrúak. A kisorrúak többnyire vidámak. De a kapcsolatot a lélek karaktere és az orr minősége kőzött ma se bírom megfejteni.)
CitableNode(urn:cts:fuTexts:gardonyi.aLathatatlanEmber.fu2019:XIV.17,És csakugyan Emőke is inkább komoly természetű volt, mint vidám.)
CitableNode(urn:cts:fuTexts:gardonyi.aLathatatlanEmber.fu2019:XIV.18,A királyné gyönyörködve nézett egy gyémántokkal becsillagzott elefántcsont-karpereczet, s egyszer csak azt kérdezte tőlem:)
CitableNode(urn:cts:fuTexts:gardonyi.aLathatatlanEmber.fu2019:XIV.19,– Milyen ékszert viselnek a görög nők?)
CitableNode(urn:cts:fuTexts:gardonyi.aLathatatlanEmber.fu2019:XIV.20,– Mindenfélét, – feleltem óvatosan, – de csak keveset, mert az ország már nem gazdag.)
CitableNode(urn:cts:fuTexts:gardonyi.aLathatatlanEmber.fu2019:XIV.21,– Nyaklánczot viselnek?)
CitableNode(urn:cts:fuTexts:gardonyi.aLathatatlanEmber.fu2019:XIV.22,– Nem igen, felséges asszonyom. Nálunk azt tartják, hogy az arany nyakláncz idegen országbeli férfiaknak való. A nők legfeljebb gyöngyfüzért viselnek a nyakukban, azt is csak ünnepen.)
CitableNode(urn:cts:fuTexts:gardonyi.aLathatatlanEmber.fu2019:XIV.23,– És a görög leányok, – kérdezte Emőke, – szépek-e a görög leányok? Olyan-e a ruhájok, mint a miénk?)
CitableNode(urn:cts:fuTexts:gardonyi.aLathatatlanEmber.fu2019:XIV.24,– A görög leányok mind feketék, – feleltem, – és nem olyan szépek, mint a hun leányok. A ruhájok is formátlan most, de valamikor oly szépen öltözködtek, hogy annál szebben már nem lehet.)
CitableNode(urn:cts:fuTexts:gardonyi.aLathatatlanEmber.fu2019:XIV.25,– Hogyan? – kérdezte egyszerre mind a három nő.)
CitableNode(urn:cts:fuTexts:gardonyi.aLathatatlanEmber.fu2019:XIV.26,– Alól selyem-ing, vagy bisszusz-ing, meg egy szál fehér szoknya, térdig érő, vagy addig se. Fölül egy nagy, nagy könnyű finom gyapjúlepel, a melyet a jobb-vállon kapocs tartott össze. Nyáron a szoknya elmaradt: az inget kötötték át derékon; nem is derékon, hanem valamivel feljebb, hogy a termet hosszúnak lássék. A lepel könnyebb volt, mint télen.)
CitableNode(urn:cts:fuTexts:gardonyi.aLathatatlanEmber.fu2019:XIV.27,A nők nevettek.)
CitableNode(urn:cts:fuTexts:gardonyi.aLathatatlanEmber.fu2019:XIV.28,Magam is mosolyogtam, mert láttam, hogy nem értenek.)
CitableNode(urn:cts:fuTexts:gardonyi.aLathatatlanEmber.fu2019:XIV.29,– Felséges asszonyom, – mondottam. – Az a nagy kendő, az volt ám az igazi szép ruha. Mert azt százféleképpen lehetett viselni. A karcsú, női termethez könnyű redőzetben símult és látni engedte a női test formáit. Az ing nyáron csak éppen hogy rá volt akasztva a vállra; a karok szabadon voltak, s karperecz volt az ékességük. A lábakon finom kis szandálok. Ünnepeken a szandálokat rózsaszínű szalagokkal kötötték meg.)
CitableNode(urn:cts:fuTexts:gardonyi.aLathatatlanEmber.fu2019:XIV.30,– És télen is meztelen a karjuk, meg a lábuk?)
CitableNode(urn:cts:fuTexts:gardonyi.aLathatatlanEmber.fu2019:XIV.31,– Télen nem. Télen csak a kezük, meg az arczuk van ki a ruhából. Akkor nem is szépek. Hanem nyáron abban a leples ruhában a rút nők is szépek, ha a termetükben hiba nincsen.)
CitableNode(urn:cts:fuTexts:gardonyi.aLathatatlanEmber.fu2019:XIV.32,A királyné szólt az ajtónálló nőnek:)
CitableNode(urn:cts:fuTexts:gardonyi.aLathatatlanEmber.fu2019:XIV.33,– Ugyan hozz be egy fehér ágyterítőt. Hadd lássam én azt a görög viseletet.)
CitableNode(urn:cts:fuTexts:gardonyi.aLathatatlanEmber.fu2019:XIV.34,Behoztak egy könnyű gyapjúlepedőt. Nekem azt magamra kellett vennem. Meg kellett mutatnom, hogyan viselték nyáron, hogyan szélben, esőben, jó időben, színházban, asztalnál; hogyan csomózták össze a kendővégeket nyáron a vállon, télen a nyakgödör alatt és derékon.)
CitableNode(urn:cts:fuTexts:gardonyi.aLathatatlanEmber.fu2019:XIV.35,Közben föl és alá kellett járnom előttük, s ők meg nevettek és tapsoltak.)
CitableNode(urn:cts:fuTexts:gardonyi.aLathatatlanEmber.fu2019:XIV.36,Azután le kellett rajzolnom a hajviseletet, s hogy az nem igen sikerült, az Emőke haján kellett megmutatnom, hogyan tornyozzák föl a görög nők a hajukat, egyetlen hullámot hagyva a homlok körül.)
CitableNode(urn:cts:fuTexts:gardonyi.aLathatatlanEmber.fu2019:XIV.37,A kezem remegett, mikor az Emőke selymes haját megfogtam. Alig birtam összerendezni.)
CitableNode(urn:cts:fuTexts:gardonyi.aLathatatlanEmber.fu2019:XIV.38,Akkor Emőke bement a másik szobába, hogy az ott függő nagy aczéltükörben megnézze magát.)
CitableNode(urn:cts:fuTexts:gardonyi.aLathatatlanEmber.fu2019:XIV.39,De sokáig időzött ott. A királyné be is szólt neki:)
CitableNode(urn:cts:fuTexts:gardonyi.aLathatatlanEmber.fu2019:XIV.40,– Emőke, a tükör rozsdát fog, ha ilyen sokáig szabadon hagyod!)
CitableNode(urn:cts:fuTexts:gardonyi.aLathatatlanEmber.fu2019:XIV.41,Egyszer aztán kijött, s mi elámulva néztünk reá. Nem volt rajta más, csak egy térdigérő ing és egy fehér szoknya. A vállán meg egy tejfölszínű gyapjú ágyterítő, a melynek redői körüljátszották karcsú derekát.)
CitableNode(urn:cts:fuTexts:gardonyi.aLathatatlanEmber.fu2019:XIV.42,Én megszoktam Konstantinápolyban, hogy meztelen karokat és lábakat lássak, de Emőkét látva szédültem. Pedig a karja és lába még nem volt telt és gömbölyű, hanem fejletlen vékonyságok. De éppen a vékonysága emelte őt azon nők fölé, a kiknek a szépségéből az isteni állat lehel felénk.)
CitableNode(urn:cts:fuTexts:gardonyi.aLathatatlanEmber.fu2019:XIV.43,Az ő teste inkább virági volt. Gyönge. Az ember azt gondolta volna, hogy víz van az ereiben, s hogy ki szokott állani a napfénybe. Testéből, szépségéből mindig fény áradt reám.)
CitableNode(urn:cts:fuTexts:gardonyi.aLathatatlanEmber.fu2019:XIV.44,Föl és alá járt a szobában, azután megállt előttem:)
CitableNode(urn:cts:fuTexts:gardonyi.aLathatatlanEmber.fu2019:XIV.45,– Ilyenek-e ott a leányok?)
CitableNode(urn:cts:fuTexts:gardonyi.aLathatatlanEmber.fu2019:XIV.46,– Ilyeneknek kellene lenniök, – feleltem álomittasan, – de ilyen sugár termetet csak márványnőkön látunk.)
CitableNode(urn:cts:fuTexts:gardonyi.aLathatatlanEmber.fu2019:XIV.47,– Mi hiányzik még rólam?)
CitableNode(urn:cts:fuTexts:gardonyi.aLathatatlanEmber.fu2019:XIV.48,– Két gyöngy-fülbevaló, kisasszony, s egy pálmalevél legyező.)
CitableNode(urn:cts:fuTexts:gardonyi.aLathatatlanEmber.fu2019:XIV.49,Emőke a királynéhoz fordult:)
CitableNode(urn:cts:fuTexts:gardonyi.aLathatatlanEmber.fu2019:XIV.50,– Szép vagyok, nagyasszony?)
CitableNode(urn:cts:fuTexts:gardonyi.aLathatatlanEmber.fu2019:XIV.51,– Szép vagy, gyermekem, – felelte a királyné mosolyogva. – Legyen olyan szép az életed is, mint magad vagy.)
CitableNode(urn:cts:fuTexts:gardonyi.aLathatatlanEmber.fu2019:XIV.52,Emőke kezet csókolt a nagyasszonynak, aztán ismét a maga ruháiba öltözött. Leült és az én egyik rajzomat vette varrásba.)
CitableNode(urn:cts:fuTexts:gardonyi.aLathatatlanEmber.fu2019:XIV.53,– Dalolj, Emőke, – mondotta a királyné, – ma jó napom van, hadd legyen teljes.)
CitableNode(urn:cts:fuTexts:gardonyi.aLathatatlanEmber.fu2019:XIV.54,Emőke az ölébe eresztette a varrást és halk, finom zengésű, meleg hangon dalolt:)
CitableNode(urn:cts:fuTexts:gardonyi.aLathatatlanEmber.fu2019:XIV.55,Kizöldült a mező. Megindult az erdő. Elmosta az utat a tavaszi eső. Elmosta a nyomát az én kedvesemnek: ifjú legények közt a legkedvesebbnek.)
CitableNode(urn:cts:fuTexts:gardonyi.aLathatatlanEmber.fu2019:XIV.56,Halkan énekelt, s mosolygó ajakkal, de a tekintete bús volt, s maga elé mélázó, mintha az elénekelt történet dalolás közben öltene formát.)
CitableNode(urn:cts:fuTexts:gardonyi.aLathatatlanEmber.fu2019:XIV.57,Aztán félkönyökkel a kerevetre támaszkodva, folytatta:)
CitableNode(urn:cts:fuTexts:gardonyi.aLathatatlanEmber.fu2019:XIV.58,De nehezen várom tavasz elmulását! Tavasz elmulását, búza aratását. Napraforgó virág teljes kinyillását; legény-vitézeknek visszafordulását.)
CitableNode(urn:cts:fuTexts:gardonyi.aLathatatlanEmber.fu2019:XIV.59,Valami szokatlanul bús dal volt ez nekem, s a szavak összetartozását kezdetben nem értettem. De a hun dalok mind ilyen búsak, s a szövegeik olyanok, mint a szétomlott gyöngysor, a melyet hiányosan fűztek össze:)
CitableNode(urn:cts:fuTexts:gardonyi.aLathatatlanEmber.fu2019:XIV.60,Emőke folytatta:)
CitableNode(urn:cts:fuTexts:gardonyi.aLathatatlanEmber.fu2019:XIV.61,Elhervadt a mező. Hullong a falevél. Messze idegenből a had is visszatér. Csak egy legényt várok. Csak egy legény nem jön. Elmaradt, ott maradt az idegen földön.)
CitableNode(urn:cts:fuTexts:gardonyi.aLathatatlanEmber.fu2019:XIV.62,Tarna vitéz hol vagy: fődben-e vagy égben? Akár ég akár főd, gyere rózsám értem! Vigy el éngem akár az égi hazába, akár pedig fektess síri nyoszolyádba.)
CitableNode(urn:cts:fuTexts:gardonyi.aLathatatlanEmber.fu2019:XIV.63,Holdvilágos éjjel ki kopog, mi kopog? Gyere ki galambom: itt vagyok, itt vagyok! Fehér a paripám, csendes a járása, mint az őszi szellő esti susogása.)
CitableNode(urn:cts:fuTexts:gardonyi.aLathatatlanEmber.fu2019:XIV.64,Felöltözik a lány ünnepi fehérbe. Rozmaring-koszorút illeszt a fejére. Igy találják reggel holtan az útfélen: piros csizmában és ünnepi fehérben.)
CitableNode(urn:cts:fuTexts:gardonyi.aLathatatlanEmber.fu2019:XIV.65,A dal végét már könnyezve mondta. A királyné szeme is könybelábadt. Magam is elérzékenyültem. Már értettem története.)
CitableNode(urn:cts:fuTexts:gardonyi.aLathatatlanEmber.fu2019:XIV.66,– Szegény Rózsa, – mondotta a királyné, – de hát nem találhatott volna-e más legényt magának?)
CitableNode(urn:cts:fuTexts:gardonyi.aLathatatlanEmber.fu2019:XIV.67,– Vannak olyan leányok – felelte Emőke, – akik olyanok, mint az egyszer nyíló virág. De sohase láttam én olyan mosolygó halottat.)
CitableNode(urn:cts:fuTexts:gardonyi.aLathatatlanEmber.fu2019:XIV.68,Aztán rám fordult a beszéd.)
CitableNode(urn:cts:fuTexts:gardonyi.aLathatatlanEmber.fu2019:XIV.69,– Kik voltak a szüleid? – kérdezte a királyné, – és ki tanította a kezedet ilyen ügyességre?)
CitableNode(urn:cts:fuTexts:gardonyi.aLathatatlanEmber.fu2019:XIV.70,– Felséges asszonyom, – feleltem mintha álomból ocsudnék, – az én szüleim szegény tengerparti emberek voltak. Az apám egy nagybajszú és nagyszemű barna ember. Az anyám egy kis sovány jóasszony. – Isten legyen jutalmazója az égi világban. Rajzolni pedig engem nem tanitott senki, hanem csak éppen láttam, hogyan kell és addig próbálgattam, mígnem megtanultam.)
CitableNode(urn:cts:fuTexts:gardonyi.aLathatatlanEmber.fu2019:XIV.71,S magamban csodálkoztam ismét, hogy ilyen rózsákon sétáló királyi asszony, velem, szegény poros köntösű szolgával szóba ereszkedik.)
CitableNode(urn:cts:fuTexts:gardonyi.aLathatatlanEmber.fu2019:XIV.72,– És hogyan kerültél Priszkosz úrhoz? – kérdezte tovább. – Hol szerzik ezek az emberek az ilyen ügyes rabszolgákat?)
CitableNode(urn:cts:fuTexts:gardonyi.aLathatatlanEmber.fu2019:XIV.73,– Én már nem vagyok rabszolga, felséges asszonyom. Én az uramat önként szolgálom.)
CitableNode(urn:cts:fuTexts:gardonyi.aLathatatlanEmber.fu2019:XIV.74,– Önként?)
CitableNode(urn:cts:fuTexts:gardonyi.aLathatatlanEmber.fu2019:XIV.75,– Szeretetből, – feleltem.)
CitableNode(urn:cts:fuTexts:gardonyi.aLathatatlanEmber.fu2019:XIV.76,– Dehát ott hagytad-e érte apádat, anyádat? – kérdezte a királyné.)
CitableNode(urn:cts:fuTexts:gardonyi.aLathatatlanEmber.fu2019:XIV.77,– Nem, felséges asszonyom. Nekem tizenkét éves koromban meg kellett váltanom az apámat a nyomorúságtól. Nálunk nagy az adó. Az adót kiadják bérbe. Az adószedő nemcsak annyi pénzt szed, amennyit az állam pénztárába beleönt, hanem annyit, amennyit a maga zsebébe is beletömhet. Az én apámnak egy kis földje és egy tarka kis tehene volt. A házban már nem találtak az adószedők semmi elvihetőt, hát el akarták vinni a tehenet. Az apám szegény, hét kiskorú gyermek van körülötte. A legöregebb én vagyok. Tehetett-e mást, mint azt, hogy engem eladjon?)
CitableNode(urn:cts:fuTexts:gardonyi.aLathatatlanEmber.fu2019:XIV.78,– Az apád adott el? – kérdezte elszörnyedve a királyné.)
CitableNode(urn:cts:fuTexts:gardonyi.aLathatatlanEmber.fu2019:XIV.79,Összecsapta a kezét, és rámmeredt a tekintete.)
CitableNode(urn:cts:fuTexts:gardonyi.aLathatatlanEmber.fu2019:XIV.80,– Ez nálunk nem szokatlan, – feleltem nyugodtan. – A birodalom évtizedek óta fizeti az adót a hunoknak. A császár nem vet, csak arat. A nép kénytelen odaadni az aratását, mindenét, gyermekeit is. Én akkor nem tudtam fölfogni: mi az, mikor az ember rabszolgává válik, csak az fájt, mikor a testvéremtől kellett elbúcsuznom, meg az édesanyámtól.)
CitableNode(urn:cts:fuTexts:gardonyi.aLathatatlanEmber.fu2019:XIV.81,És erre a szemem könybelábadt. De azért folytattam:)
CitableNode(urn:cts:fuTexts:gardonyi.aLathatatlanEmber.fu2019:XIV.82,– Az édesanyám betegen feküdt, s apám nem közölte vele, hogy mi a szándéka. Csak mikor indulóban voltunk, akkor vezetett be hozzá, hogy megcsókoljam. Az anyám ránézett az apámra és megértette az arczából, hogy mi a szándéka. Sírva kiáltott: Nem eresztem el! Várd meg, míg meggyógyulok, s adj el engem! – És ahogy átölelve tartott, arczomat az arczához szorítva, azonmód meghalt. De még holtan is úgy szorított, hogy alig lehetett a kezét rólam lefejteni.)
CitableNode(urn:cts:fuTexts:gardonyi.aLathatatlanEmber.fu2019:XIV.83,A nők részvéttel néztek reám. Egy percznyi csönd támadt, mert nem tudtam erről az elválásról soha megindulás nélkül szólani.)
CitableNode(urn:cts:fuTexts:gardonyi.aLathatatlanEmber.fu2019:XIV.84,Aztán a királyné kérdezte:)
CitableNode(urn:cts:fuTexts:gardonyi.aLathatatlanEmber.fu2019:XIV.85,– És apád mégis eladott?)
CitableNode(urn:cts:fuTexts:gardonyi.aLathatatlanEmber.fu2019:XIV.86,– Eltemettük az anyámat, azután hajóra ültünk. Másnap már ott állottam bemeszelt lábbal a rabszolga-piaczon.)
CitableNode(urn:cts:fuTexts:gardonyi.aLathatatlanEmber.fu2019:XIV.87,A királyné arcza eltorzult. Amint ott ült a térdeit felhuzva s átkapcsolva, hirtelen elrugta magától az ékszeres fazekat.)
CitableNode(urn:cts:fuTexts:gardonyi.aLathatatlanEmber.fu2019:XIV.88,– Vigyétek el! – mondotta a szolgáinak. – Átkozott római rablók! – folytatta a fejét rázva. – Mikor törjük már ki a kezükből a kormányt! Mikor jön az uj rend a világra! Meddig késik még Atilla, hogy a nyakukra tapodjon!)
CitableNode(urn:cts:fuTexts:gardonyi.aLathatatlanEmber.fu2019:XIV.89,Én csak eldermedtem az ijedtségtől.)
CitableNode(urn:cts:fuTexts:gardonyi.aLathatatlanEmber.fu2019:XIV.90,A királyné fölkelt és bement az ágyas szobájába. A két nő aggódva kisérte.)
CitableNode(urn:cts:fuTexts:gardonyi.aLathatatlanEmber.fu2019:XIV.91,– Beteg vagy asszonyom? – kérdezte Emőke részvéttel.)
CitableNode(urn:cts:fuTexts:gardonyi.aLathatatlanEmber.fu2019:XIV.92,Aztán a szoba ajtaja bezárult. Az ajtónálló két nőcselédet szólított be. Azok összeszedték az ékszereket és elvitték.)
CitableNode(urn:cts:fuTexts:gardonyi.aLathatatlanEmber.fu2019:XIV.93,Én csak álltam ottan, mint a kővé változott juhász. Nem értettem az ügyet.)
CitableNode(urn:cts:fuTexts:gardonyi.aLathatatlanEmber.fu2019:XIV.94,De vajjon elmenjek-e, vagy megvárjam, míg kijönnek?)
CitableNode(urn:cts:fuTexts:gardonyi.aLathatatlanEmber.fu2019:XIV.95,Nem mehetek el, míg a királyné el nem bocsát, vagy míg valaki azt nem mondja, hogy a királynénak nincs ma már szüksége reám.)
CitableNode(urn:cts:fuTexts:gardonyi.aLathatatlanEmber.fu2019:XIV.96,Talán valami bolondot is mondtam, s azért majd megszidnak.)
CitableNode(urn:cts:fuTexts:gardonyi.aLathatatlanEmber.fu2019:XIV.97,Az egyik ablak nyitva volt. Odaálltam és lenéztem.)
CitableNode(urn:cts:fuTexts:gardonyi.aLathatatlanEmber.fu2019:XIV.98,Az eső még esett. A sulyos cseppek csipp-csupp: hólyagokat vertek a tócsákban. Atilla palotája előtt nagy sereg embert áztatott az eső. A süvegök karimája le volt fordítva. Sisakban is láttam egynéhány embert, és fekete pikkelyes pánczélban. Később tudtam meg, hogy azok jászok és hogy a pánczéljuk nem vasból van, hanem ökör szarvából.)
CitableNode(urn:cts:fuTexts:gardonyi.aLathatatlanEmber.fu2019:XIV.99,A mi sátorunk előtt Nigró egy barna köpönyegből facsarta a vizet. A lovakról láttam, hogy a római követek vannak nálunk látogatóban.)
CitableNode(urn:cts:fuTexts:gardonyi.aLathatatlanEmber.fu2019:XIV.100,Az ajtó megnyílt. Emőke jelent meg. Hozzám fordult, s halkan szólott:)
CitableNode(urn:cts:fuTexts:gardonyi.aLathatatlanEmber.fu2019:XIV.101,– A királynét nagyon fölizgatta a beszéded.)
CitableNode(urn:cts:fuTexts:gardonyi.aLathatatlanEmber.fu2019:XIV.102,Nem is vigyáztam, amit mond, csak őt néztem. Kedves volt, amint hozzám hajolt. Nemcsak az ajka beszélt, hanem az egész arcza. És gyönyörű szemei rám nyiltak, mint a mennyország.)
CitableNode(urn:cts:fuTexts:gardonyi.aLathatatlanEmber.fu2019:XIV.103,– Sokat szenvedtél, – folytatta. – Szegény Zéta! De nyugodj meg: Atilla összetöri a zsarnokokat, és akkor a görög nép is olyan boldog lesz, mint a hun.)
CitableNode(urn:cts:fuTexts:gardonyi.aLathatatlanEmber.fu2019:XIV.104,– Óh kisasszony, – feleltem szintén halkan, – minden szenvedésemet elfelejtem, ha azt látom, hogy éppen te részvéttel nézel reám.)
CitableNode(urn:cts:fuTexts:gardonyi.aLathatatlanEmber.fu2019:XIV.105,– A minap nem ezt mondtad. Gyülöltél.)
CitableNode(urn:cts:fuTexts:gardonyi.aLathatatlanEmber.fu2019:XIV.106,– Holtomig bánom azt a jelenetet.)
CitableNode(urn:cts:fuTexts:gardonyi.aLathatatlanEmber.fu2019:XIV.107,– Én is bánom, hogy megbántottalak. Mert te jó fiú vagy, és a lelked gyöngéd. De most már menj. Ma már nem rajzolunk többet.)
CitableNode(urn:cts:fuTexts:gardonyi.aLathatatlanEmber.fu2019:XIV.108,– Kisasszony, – mondottam szinte suttogva, – megadja-e nekem valaha az ég, hogy az a percz ismétlődjék, amikor a kezedet nyujtottad.)
CitableNode(urn:cts:fuTexts:gardonyi.aLathatatlanEmber.fu2019:XIV.109,Gondolkozva nézett a szemembe. Aztán elmosolyodott.)
CitableNode(urn:cts:fuTexts:gardonyi.aLathatatlanEmber.fu2019:XIV.110,– Ha más kivánságod nincsen, hát ezt megadja az ég.)
CitableNode(urn:cts:fuTexts:gardonyi.aLathatatlanEmber.fu2019:XIV.111,És a kezét nyujtotta.)
CitableNode(urn:cts:fuTexts:gardonyi.aLathatatlanEmber.fu2019:XIV.112,Megfogtam mind a két kezemmel, mint ahogy a madárkát szokás simogatni, s féltérdre ereszkedve, gyöngéden megcsókoltam.)
CitableNode(urn:cts:fuTexts:gardonyi.aLathatatlanEmber.fu2019:XIV.113,– Eredj! – mondotta a kezét szeliden elvonva. Neked nincs tökéletes eszed.)
CitableNode(urn:cts:fuTexts:gardonyi.aLathatatlanEmber.fu2019:XIV.114,És visszalebbent a szobába.)
